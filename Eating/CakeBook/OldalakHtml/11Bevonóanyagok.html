<!DOCTYPE html>
<html lang="en">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>11.-Bevonóanyagok</title>
</head>

<body>
    <h1>Bevonóanyagok</h1>
    <section>
        <div class="wrapper">
            <h2> Bevonóanyagok</h2>





            <p> A cukrászsütemények bevonására használt félkésztermékek egy része készen beszerezhető, más részüket a
                cukrászüzemben állítjuk elő.
            </p>


            <p> A fondant egyik fontos bevonó anyagunk – készítését a cukorkészítmények között megismertük.
            </p>


            <p> A csokoládé édesipari készítmény. A cukrászok mártómassza, tunkmassza, mártógyurma néven is emlegetik.
            </p>
            <p> Áthúzáshoz úgy készítjük elő, hogy a tömbökben szállított kemény tunkmasszát késsel felaprítjuk és
                gőzfürdőbe állított edényben megolvasztjuk, és felolvasztott kakaóvajjal hígítjuk. Az így kapott massza
                áthúzásra még nem alkalmas, mert dermedéskor a kicsapódott kakaóvajtól szürke, fénytelen lesz az
                áthúzott felület. Ez temperálással (hőkezelés) megelőzhető. A temperálás lényege, hogy a meleg masszát
                dermedésig lehűtjük, és újra melegítjük ”testhőmérsékletig” vagyis 34-36 C˚-ig. Ezután célszerű
                mintaáthúzással meggyőződni róla, hogy a temperálást jól végeztük-e el. Ha a bevonat szép csokoládébarna
                színű és fényes, akkor a gyurma alkalmas a bevonásra, ha szürke, végezzük el újra a temperálást. A jól
                temperált csokoládéból önthetünk csokoládé kosárkát, hajócskát, bonbonhüvelyeket, díszítéshez előre
                készíthetünk csokoládépasztillákat.
            </p>
            <p> A csokoládés bevonó masszákat ugyancsak felaprítva, gőz felett olvasztjuk meg. Hígításra keményzsírt
                használunk, temperálást nem igényel. Ma valamennyi csokoládés sütemény bevonását ezzel végezzük.
            </p>


            <p> A zseléoldatot sütemények fényezésére használjuk. A folyékony zselét ecseteléssel, mártással, kanállal
                adagolva, vagy öntve juttatjuk a sütemény felületére. A zselé egyszerűen ízesíthető, szépen színezhető
                bevonó anyag, mély tükörfényes áttetsző felületet ad.
            </p>
            <p> A zselékészítést megkönnyíti, hogy többfajta zselépor, gyümölcskocsonyapor kapható készen. Ezeket a
                termékismertetőn közölt arányban összekeverjük a folyadékkal, felmelegítés után kész a zseléoldat. Van
                olyan korszerű termék is, melyet elég hidegen összekeverni a vízzel és azonnal használható.
            </p>

            <p>
                Előző oldal: Sós töltelékek
                Következő oldal: IV. Fejezet - Tésztakészítés
                Tartalomjegyzék</p>
        </div>
    </section>
</body>

</html>