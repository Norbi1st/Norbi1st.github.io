<!DOCTYPE html>
<html lang="en">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>5, Tejszínkrémek</title>
</head>

<body>

   <h1>Tejszínkrémek</h1>
    <section>

        <div class="wrapper">


         


            <p>
                Ma a leggyakrabban használt töltelékek egyike, igen közkedveltek és korszerűbbek a vajkrémnél.
            </p>
            <p> Alapanyaguk a 30 % tejszínt tartalmazó habtejszín, melyet 8-10 órán át a hűtőszekrényben, 3-6 C°
                hőmérsékleten kell tárolni, hogy kemény habbá verhető legyen. A habbá verés történhet kézzel,
                habverőgéppel vagy habfúvóval. 1 liter tejszínből átlagosan 2,5 l tejszínhab lesz, tehát két-háromszoros
                a térfogat növekedés.
            </p>
            <p> A tejszínhez habverés közben 10 % cukrot adagolnak. A kristálycukrot a habverés elején, a szitált
                porcukrot a végén adjuk hozzá.
            </p>
            <p> A tejszínhab 1-2 óra állás után levet ereszt, és veszít keménységéből (összeesik). Ezért, ha
                tejszínkrémet készítünk, az ízesítőanyagok után tejszínliterenként 1-1,5 dkg oldott, langyos zselatint
                adagolunk bele, ez szilárdító, kocsonyásító hatású, ezért állóképes krémet kapunk. A tejszínhab
                stabilizálására habfixáló porok is használhatók.
            </p>

            <h2>A hagyományos tejszínhabkrémek</h2>




            <p> Alapanyaguk a cukrozott tejszínhab. Ehhez egy liter tejszínt 10-12 dkg porcukorral kemény habbá verünk.
                Töltelékként használjuk a francia-krémesbe, a habrolóba, képviselőfánkba stb. A cukrozott tejszínhabot
                ezen
                kívül még sok termékhez felhasználjuk, pl. uzsonnaitalokhoz, sütemények díszítésére, gesztenyepüré,
                parfé
                stb. készítéséhez.</p>

            <p> Az ízesített tejszínhabkrémek lehetnek gyümölcs, dió, mogyoró, kávé, gesztenyés ízesítésűek. Készítünk
                még
                csokoládés tejszínkrémeket, oroszkrémet, tejszínes túrókrémet stb.
            </p>


            <p>A gyümölcsös (eper, málna, meggy, ribiszke, kivi, narancs stb.) tejszínkrémekhez a cukrozott
                tejszínhabokhoz
                kilogrammonként 2 dl velőt vagy 30 dkg friss gyümölcsöt, néhány csepp - a gyümölcsre jellemző -
                színezéket
                és oldott citromsavat adagolunk. Oldott zselatinnal vagy habfix-szel stabilizáljuk. A diós és mogyorós
                tejszínhabkrémekhez a diópürét vagy mogyorópralinét rummal megpuhítjuk, és ebbe keverjük a cukrozott
                tejszínhabot. A gesztenyés tejszínhabkrém rummal és triple sec likőrrel sűrűn folyósra kevert
                gesztenyepürével készül. A kávés tejszínhabkrémet kevés langyos vízben oldott Nescaféval ízesítjük.
            </p>


            <h2>Csokoládés tejszínkrém</h2>



            <h3>A nagyon közkedvelt Rigójancsi krémnek is nevezett tölteléket háromféle módon készíthetjük:</h3>
            <ul>
                <li>csokoládéból,</li>
                <li> párizsi krémből vagy</li>
                <li> kakaóporból.</li>
            </ul>
            ·

            ·

            ·

            <p> A legjobb minőségű és ízű krém csokoládéból készül. Egy liter habtejszínt kemény habbá verünk 10 dkg
                porcukorral, 30 dkg tunkmasszát (csokit) gőzön megolvasztunk, és testhőmérsékletű, csomótlan állapotban
                erős, gyors keveréssel adjuk a habhoz. Ha nem elég meleg a csokoládé, csomós lesz a hideg habban. E
                készítési módnál zselatint nem adagolunk, mert a tunkmassza zsiradéka (kakaóvaj) megköti a krémet.
            </p>
            <p> A párizsi krémből, minőségétől függően, 30-40 dkg szükséges 1 liter tejszínből készült habhoz.
            </p>
            <p> A kakaóporral készült csokoládés tejszínkrémbe 1 liter tejszínhabhoz 6 dkg kakaóport és 12 dkg porcukrot
                adunk. Célszerű a kakaóporból és a cukorból kevés tejszínnel sűrítményt főzni, amit visszahűtve adunk a
                habhoz.</p>


            <h2>Oroszkrém</h2>





            <p> A legfinomabb íz hatású és egyben legkedveltebb krém átmenetet képez a tojáskrémek és tejszínhabkrémek
                között. Egy liter tejből vaníliarúddal főzött - tojáshabot nem tartalmazó - sárgakrémhez 1 kg
                tejszínhabot
                keverünk, Ízesítőanyag a legalább 24 órán át rumba áztatott cukrozott gyümölcs és mazsola. A fenti
                anyaghányadhoz 10 dkg - langyos vízben megmosott - mazsolát 10 dkg mazsola nagyságú kockára vágott
                narancshéjat is tartalmazó színes (zöld, sárga, piros) cukrozott gyümölcsöt összekeverünk 2 dl rummal. A
                mazsola és cukrozott gyümölcs a magába szívott rumtól megduzzad, hűtőszekrényben csavaros tetővel lezárt
                befőttes üvegben hetekig eltartható, ha nagyobb mennyiséget készítünk.
            </p>


            <h3> Adalékanyagok felhasználásával készült tejszínkrémek</h3>



            <p> A tejszínalap-porok sokféle ízesítéssel kerülnek forgalomba. Az instant port 18-20 C°-os vízzel
                elkeverjük.
                Két perces állás után átkeverve a tejszínhabhoz adagoljuk. A betöltött krém 1 óra alatt megköt.

            </p>

            <p> A Charlotte-porokból az előzőhöz hasonló technológiával készítjük a tölteléket. A földieper (Charlotte)
                tejszín adalékanyag tejszínpor, földieper por, fagyasztva szárított erdei szamócadarabkák, hidegen
                oldódó
                zselatin és cukor keveréke. A krémhez ebből 20 dkg-ot, 2,5 dl (25C°-os) vízben feloldunk, majd 1 kg
                tejszínhabot lazán hozzákeverünk.</p>



            <p> Az Alaska-express porított tejszínhab-stabilizáló szerrel készült krémek a fagyasztást igen jól tűrik.
                Kaphatók natúr és ízesített változatban (csokoládé, mokka, citrom, földieper). 1 kg nem túl keményre
                vert
                tejszínhabhoz 20 dkg (2,5 dl 25 C°-os vízben vagy tejben) oldott port keverünk. Betöltés után 1 órával a
                termék fogyasztható.</p>



            <h2> A különféle desszertporok is alkalmasak tejszínkrémek előállítására.</h2>

            <p> A Mascarpone desszertporból készítjük a Tiramisu tejszínhabkrémet. Ehhez 20 dkg port feloldunk 2,5 dl
                (20
                C˚-os) vízben, majd hozzákeverünk 1 kg cukrozatlan tejszínhabot.
            </p>
            <p> A csokoládéhab (mousse) desszertporból készített krémekhez feloldunk 1 kg csokoládés desszertport jól
                lehűtött tej (6,5 dl) és tejszínt (6dl) keverékében, majd öt percig felverjük.
            </p>


            <p> Előző oldal: Gyümölcsös töltelékek
                Következő oldal: Vajkrémek
                Tartalomjegyzék</p>




        </div>

    </section>


</body>

</html>